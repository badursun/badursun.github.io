---
layout: post
title: "Bitcoin Yasaklandı mı?"
date: 2017-07-04 14:41
categories: ["Teknoloji", "Blockchain"]
tags: ["bitcoin", "satoshi", "pizza", "bitcoin pizza"]
toc: true
image:
  path: "https://raw.githubusercontent.com/badursun/badursun-assets.github.io/refs/heads/main/img/bitcoin-8-1024x652-e1499601254538-1024x458.jpg"
  alt: "Bitcoin Yasaklandı mı?"
---

Sanıyorum en çarpıcı başlık, "Bitcoin Yasaklandı" çünkü bu sabah çıkan bir haber ile herkes bu soruyu sormaya başladı. Başlık şöyle; "Son Dakika: **O sitelere girenlere ağır cezalar verilecek!**"

**Eylem planı** kapsamında internette kumar sitelerine girenlere **ağır cezalar** verilecek. **Cumhuriyet savcısının** başkanı olduğu özel bir **ekip** mücadelede beyin takımı olacak. Cumhurbaşkanı Recep Tayyip Erdoğan'ın **uyuşturucuyla mücadele** çağrısının ardından **yasadışı** bahis-kumarla da topyekûn savaş için düğmeye basıldı. Hükümet, binlerce ailenin parçalanmasına yol açan, gençlerin geleceklerini söndürmesinin yanı sıra ülke ekonomisine de zarar veren **yasadışı** kumar ve bahisle mücadele için 2 yıllık bir eylem planı hazırladı. **İçişleri, Adalet, Maliye bakanlıkları, Mali Suçları Araştırma Kurumu** (**MASAK**), **Gelir İdaresi Başkanlığı** ve **Emniyet'in** birlikte yürüteceği eylem planı ile illegal yapı ve organizasyonların güç, servet kazanmasının önüne geçilecek. **Cumhuriyet savcısı** başkanlığında, **Adalet Bakanlığı** koordinasyonunda ve **MASAK, BDDK, GİB, BTK** gibi kurum temsilcilerinin de yer aldığı bir ekip mücadelenin beyin takımı olacak. Kumarda para transferlerinin engellenmesi sürecini **MASAK** ve **BDDK** üstlenecek. BDDK, kredi kartı kullanımı konusunda da tedbirler alacak. Bilgi Teknolojileri ve İletişim Kurumu, kumar reklamı yapılan sitelere erişimi engelleme görevini üstlenecek. *Kaynak: Sabah*

## Laf Kalabalığı Medyası

Maalesef dünya genelinde bütün haberciler bunu yapıyor. Bir habere, haber değeri katmak için değil, tıklama değeri katmak için ne kadar çarpıcı, ilgi çekici, ürkütücü, paniğe sürükleyici detay varsa süslüyorlar ve bizlere sunuyorlar. Yukarıda **kalın** olarak işaretlediğim yerleri görmeden okuyun haberi, ne anlıyorsunuz? "Kumar yasak, kumar oynatana da oynayana da ceza verilecek, devlet düğmeye bastı" sonuç bu. Eee zaten yıllardır var olan bir gerçek bu. Ülkemizde kumar yasak, ülkemizde kumar oynatana da oynayana da cezai yaptırım söz konusu. Kumara bir şekilde para yatıran, yatırılmasına aracılık edenlerin de cezalandırılması gayet normal. Peki bu haber niye bu kadar panik yarattı? Sadece tek bir satır:

> Bitcoin, Ethereum, Ripple gibi ödeme kanalları engellenecek.

Bunu okuyan maalesef birçok kişi şöyle anladı: "Bitcoin yasaklandı, Bitcoin alana ceza verilecek, Bitcoin’i olana ceza gelecek."

Yine maalesef ki ülkemizde Bitcoin ve diğer altcoinler konusunda bilinçsizlik had safhada. Bir kitle mining işi konusunda kendini uzman zannediyor, bir kitle borsada pump/dump yapıyor, kimileri trader bot uzmanı oldu, kimileri ponzi'nin kralını kurdu falan falan. Maalesef yine ülkecek cin olmadan adam çarpıyoruz :) Ben bu konularda çok fazla konuşmuyorum çünkü her şeyi tamamen yaladım yuttum diyemem. Ucu o kadar açık bir platform ve sistemden bahsediyoruz ki, sonu yok, bilgi çok, herkesin her şeyi öğrenmesini ve duayeni olmasını bekleyemeyiz.

Bu haber konusunu netleştirmek adına şunu söyleyeceğim; ucu çok açık ve kelimeleri çok yuvarlak yazılmış bir haber. Sebebi belli, bilgisizlik. İçinde çok keskin kelimeler var, "suç", "adalet", "adliye", "savcı", "kumar", "ağır ceza", "MASAK", "yasa dışı." Bu kelimeleri en komik habere eklesek emin olun o bile olay olur. Tıpkı en berbat görünümlü yemekleri "yöresel lezzetimiz" diye sattıkları gibi süslemekten ibaret bence :)

## Fikri Var, Beyni Yok!

Hepiniz bu arkadaşlarla karşılaşmışsınızdır. Bu tip yazıları yazanları da aynı kefeye koyuyorum. Sırf bu yüzden artık haber sitelerine girmiyorum. Onlar bile ticari olmuş. Tek amaçları click ve impression. Çünkü para orada :) Haliyle ülkemizin medyası benim için tamamen çöplükten ibarettir bu konuda. Google’da "Bitcoin yasaklandı" diye aratın, ne fırtınalar, ne kıyametler kopuyor. Bilmiyorlar ama fikirleri var, araştırmıyorlar çünkü beyinleri yok ama fikirleri var! Usulca, sessizce beyinlerini terk etmişler.

## Bitcoin Yasaklandı
Sesli güldüğümüz eylem bildirimi. Merkezi olmayan, hatta gerçekten kabullenilmemiş bir şey nasıl yasaklanır? Yasaklayabilmen için önce kabul etmen gerekir. Gerçi borsasına izin veriyorsun, ticari kurum olarak vergi alıyorsun ama yasaklıyorsun? Bu da çok ilginç. Bu ne perhiz, bu ne lahana turşusu demezler mi? Ripple, Doge, Litecoin, Ethereum, Ethereum Classic, Waves... bunlardan bir haberler.

Bitcoin ülkemizde yasaklanır mı? Sanırım esas soru bu olmalı. Yasaklanması için bir sebep görmüyorum fakat resmileşmesi için öncelikle bankaların bazı adımlar atması gerektiğini düşünüyorum. Tabii, onlar da bir noktada kendilerini sağlama alma amacıyla çalışıyorlar. En son öğrendiğim bilgilere göre Akbank, Ripple altyapısıyla BlockChain entegrasyonunu tamamlamak üzereydi. Fakat bu entegrasyon bizim gibi kullanıcılara "al-sat" olarak mı dönecek yoksa gündelik olarak kullandığımız EFT/Havale altyapısında değişikliğe mi gidilecek, henüz fikrim yok.

## Bitcoin Nedir?
Bazı bilgileri tazelemekte fayda var. Bitcoin tamamen dijital bir para birimi, ödeme sistemi ve merkezi olmayan bir mutabakat ağıdır. Sistem üzerinde kullanıcılar birbirlerine aracı olmadan doğrudan transferler yapabilir. Transferler, merkezi olmayan dağınık bir kayıt ve mutabakat sistemine kaydedilir. Bu kayıt ve mutabakat sistemine Blockchain adı verilir. Bitcoin ağı üzerinde transfer edilen değer birimi bitcoin (BTC) olarak adlandırılır. Kimsenin e-posta teknolojisine sahip olmadığı gibi, hiçbir kimse ya da kurum da Bitcoin ağına sahip değildir. Temsilcilik, franchise vb. bir oluşum yoktur. Bitcoin bir şirket ya da kurum değildir. Bitcoin açık bir teknolojidir ve herkes herhangi bir engelleme olmadan katılabilir, kullanabilir.

Bitcoin’in değeri BTCTurk, Koinim, Paribu gibi bağımsız Türk piyasaları ve Poloniex, Bittrex gibi yabancı borsalarda arz talep ilişkisi ile belirlenir. Alıcı ve satıcıların emirlerini birbiri ile eşleştiren BTCTurk ve benzeri alım satım platformlarında yapılan işlemlerin bilgileri yayınlanır. Her alım satım platformunda Bitcoin fiyatı bağımsız olarak oluşur. Kullanıcıların yaptığı arbitraj işlemleri, fiyatın piyasalarda birbirine yaklaşmasını sağlar.

## Bitcoin Ne Kadar Güvenli?
Bitcoin şifreli bir dijital para birimidir. Bitcoin’in temel teknolojisi açık kaynaklıdır ve herkes tarafından gözlemlenebilir. Günümüze kadar binlerce bağımsız güvenlik uzmanı tarafından kontrol edilen Bitcoin'in temel teknolojisi ile ilgili geçmişte oluşan problemler hızlıca giderilmiştir. Fakat unutmamak gerekir ki Bitcoin halen evrimini sürdürmektedir. Kullandığı algoritmalar gereği gizli anahtarlar, cüzdan adresleri gibi verilerin çözümlenmesi en güçlü sistemlerle bile yüz yıllar sürebilir. En büyük sorunun zararlı yazılımlar olduğunu söylemekte fayda var. Bilgisayarınıza zararlı yazılım ile Bitcoin avına çıkan siber suçlular, ekran kartınızın ömrünü oldukça kısaltabilir, size yol, su, elektrik olarak dönebilir ya da Bitcoin transferi yaparken kendilerini hedef olarak gösterebilecekleri gibi cüzdanınızdaki paranızı çalabilir.

## Madencilik (Mining / Kazmak) Nedir?
Bitcoin’in temel mantığı, yazılım yoluyla bilgisayarınızdaki Bitcoin madenlerine giriş yapmak. Kazmaya başlayınca karşınıza taşlar çıkıyor. O taşları kırmak için doğru şifreleri bulmanız lazım. Şifreyi çözünce taş parçalanıyor ve altın madeni yerine Bitcoin buluyorsunuz. Tüm sistem ve işlem bundan ibaret.

Bitcoin madenciliği, yüksek matematiksel işlemlerin bilgisayarlar tarafından çözülmesi yoluyla yeni Bitcoin'lerin üretilmesi ve ödül olarak madencilere dağıtılmasıdır. Madenciler, bu matematiksel işlemleri çözebilmek için ciddi donanımlara ve elektrik enerjisine ihtiyaç duyarlar. Bitcoin ağı, her 10 dakikada bir madenciler tarafından çözülen bir blok oluşturur ve bu bloğun içindeki işlemleri Blockchain'e ekler. Madenciler, blokları çözmek için yarışırlar ve kazanan madenci yeni Bitcoin'lerin sahibi olur. Her 4 yılda bir madencilere verilen ödül yarıya indirilir ve toplamda üretilebilecek Bitcoin miktarı 21 milyonla sınırlıdır.

## Bitcoin Kullanmak Yasak mı?
Bitcoin kullanmak, yasalara aykırı değil. Yasa dışı sitelerde bu yöntemi kullanmanın sıkıntılarını göz önüne almanızda fayda var. Tıpkı narkotik ve diğer suçlar gibi... Unutmayın, kumar oynatmanın her türlüsü yasak, Bitcoin kullanarak oynatmanın da cezai yaptırımı olabilir.