---
layout: post
title: "Bitcoin ve Bitcoin Kazanmak"
date: 2017-05-07 14:17
categories: ["Teknoloji", "Blockchain"]
tags: ["bitcoin", "satoshi", "satoshi-nakamoto", "bitcoin-kazanmak"]
toc: true
---

# Bitcoin Nedir? Nasıl Üretilir ve Kullanılır?
Bitcoin, ele avuca sığmayan, tamamen dijital bir para birimi olarak tanımlanabilir. Bitcoin, aracı olmaksızın kullanıcıların birbirine doğrudan transfer yapabildiği bir mutabakat ağıdır.

## Bitcoin Nedir?
Bitcoin, 2008 yılında Satoshi Nakamoto tarafından deneysel olarak başlatılan ve herhangi bir merkez bankası veya resmi kuruluşla ilişkisi olmayan bir dijital para birimidir. Bitcoin, ülkelerin para birimleriyle alınıp satılabilir ve üçüncü parti hizmetlere ihtiyaç duymadan transfer edilebilir. Küresel piyasalarda, Dolar ve Euro’ya alternatif olarak görülen Bitcoin’in sembolü ฿, kısaltması ise BTC’dir.

## Bitcoin, Kağıt Paranın Alternatifi Olabilir mi?
Birçok kişi, Bitcoin’i kağıt paranın geleceği olarak görüyor. Gelecekte kağıt paranın tedavülden kalkıp dijital paraya geçileceğini iddia edenler var. Ancak, günümüz koşullarında Bitcoin'in kağıt paranın yerini alması zor görünüyor. Hatta Bitcoin’in bir tür balon olduğunu savunanlar bile mevcut. Örneğin, Queensland Üniversitesi'nden Profesör John Quiggin.

Buna rağmen, Bitcoin'in ciddiye alınması gereken bir para birimi olduğu da kabul edilmelidir. Dünyanın birçok ülkesinde bireysel anlamda kullanıldığı gibi, devletler tarafından da resmi olarak itibar görmeye başlamıştır. Alman Maliye Bakanı, Ağustos ayında Bitcoin’i bir tür hesap birimi olarak gördüklerini açıklamıştır. Hatta İran’ın, yaptırımları aşabilmek için Bitcoin kullandığı söyleniyor.

## Bitcoin Nasıl Üretilir?
Bitcoin üretimine madencilik (mining) denir. Madencilik, Bitcoin çıkarmak, sistem ağını güvenli bir şekilde korumak ve kullanıcıları senkronize hale getirmek için yapılan bir işlemdir. Madenciler, hesaplama yetkisini kullanarak bu işleri gerçekleştirir ve bu süreçte Bitcoin kazanırlar.

Bitcoin madenciliğini tek başınıza yapmak isterseniz, bilgi birikiminin yanı sıra güçlü bir bilgisayar sistemine sahip olmanız gereklidir. İlk zamanlar işlemci (CPU) ile yapılan madencilik, yerini daha hızlı çalışabilen ekran kartlarına (GPU) bırakmıştır. Ayrıca sadece madencilik için özel olarak tasarlanmış sistemleri de satın alabilir veya kiralayabilirsiniz.

Eğer bu konuda acemiyseniz, Bitcoin kazanmak için tek başınıza uğraşmanıza gerek yok. Bitcoin havuzlarına (mining pool) katılarak, bilgisayarlarınızın güçlerini birleştirerek daha basit algoritmalarla uğraşabilirsiniz. Havuzların gelir dağıtım modelleri farklıdır ve bir bloktan elde edilen toplam gelir, havuza katılanlar arasında bir formüle bağlı olarak dağıtılır. Bu esnada pool operatörü de belli bir yüzdeyi alır.

Bitcoin madenciliği günden güne zorlaştığı için gerekli donanım ihtiyacı da artmaktadır. Bir sene önce para kazandıran donanımlar, bugün elektrik parasını karşılayamaz hale gelmiştir. Bu nedenle madenciler, Cloud Mining gibi alternatif yollara başvurmaktadır. İnternet üzerinde sizin adınıza işletilen donanımları bulabilir ve belli bir ücret karşılığında bu donanımların karına ortak olabilirsiniz.

Bitcoin madenciliği her geçen gün daha da zorlaşmaktadır. Bunun sebebi, dünyanın dört bir tarafında madenciliğe yeni kullanıcıların daha güçlü bilgisayarlarla dahil olmasıdır. Sistem, piyasaya kısa sürede çok sayıda Bitcoin sürülmesini yavaşlatmak için zorluk seviyesini otomatik olarak ayarlamaktadır. Her yıl dolaşıma giren Bitcoin miktarı azalmaktadır ve sistem, 21 milyon Bitcoin dolaşıma çıkıncaya kadar çıkarma izni vermektedir. Bu nedenle sınırsız sayıda Bitcoin çıkarmak mümkün değildir.

> **Hızlı Bilgi: Ücretsiz Bitcoin Nasıl Kazanırım?**
>
> Ücretsiz Bitcoin kazanmak için bazı web siteleri size reklam sunarak Bitcoin kazanmanızı sağlar. Orta vadede para kazanabilirsiniz. Önerilen sitelerden biri olan ~~[bitcoinker](https://bitcoinker.com/?r=15ESFDK7G8juJ2KRP5Mc9kzjLGn6SKbxw4)~~ size her 5 dakikada bir ortalama 60 satoshi kazandırabilir.

## Bitcoin'in Değerini Ne Belirliyor?
Bitcoin’in kendiliğinden bir değeri olmadığı gibi, insanların kabulüyle değer kazandığını söylemek doğru olur. Bitcoin’in değerini piyasasındaki arz ve talep koşulları belirler. Talep arttıkça fiyatı artar, düşünce değeri azalır. Dolaşımda sınırlı miktarda Bitcoin bulunur ve yeni Bitcoin yaratmanın belirlenmiş bir prosedürü ve limiti vardır. Bu nedenle arz hızına göre talep arttıkça Bitcoin değer kazanır.

## Bitcoin Nasıl Kullanılıyor?

Bitcoin kullanabilmek için bir cüzdan oluşturmanız gerekmektedir. Bu sanal cüzdanı cep telefonunuzda, bilgisayarınızda veya internet üzerindeki web servisleri aracılığıyla oluşturabilirsiniz. Kişi başına cüzdan sınırı yoktur ve dilediğiniz kadar cüzdan oluşturabilirsiniz. Bu cüzdan ile para alabilir, para gönderebilir ve hatta alışveriş yapabilirsiniz.

Bitcoin sisteminde yapılan ödemelerin doğrulanması için açık anahtarlı şifreleme, noktadan noktaya ağ bağlantısı ve proof-of-work gibi teknolojiler kullanılır. Bitcoinler, ödemeyi yapan adresten alıcı adrese şifrelenmiş olarak imzalanarak gönderilir. Her işlem ağa duyurulur ve blok zincirinde yer alır, böylece eklenen Bitcoinler birden fazla kez kullanılamaz. Bitcoin, bu teknolojilerle herkesin kullanabileceği hızlı ve güvenilir bir ödeme ağı sağlar.

Satın aldığınız veya çıkardığınız Bitcoinleri internet üzerinden harcayabilir, alışveriş yapabilirsiniz. Dünya üzerinde Bitcoin kullanan mağazalar ve restoranlar bulunmakta ve bu yerlere Bitcoin Travel ve Bitcoin Navigator üzerinden ulaşılabilirsiniz. Ayrıca PayPal, Bitcoin’i ödeme sistemi olarak kabul ettiğini duyurmuştur.

## Bitcoin, Yatırım Aracı Olarak Kullanılabilir mi?

Bitcoin, bir yatırım aracı olarak kullanılabilir. Ona değer katan şey arz talep miktarı olduğu için değeri çok sık değişir ve bu dalgalanmalar insanların ilgisini çeker. Transferi ve işlemlerin anlık yapılabilmesi, Bitcoin’i diğer yatırım araçlarından bir adım öne çıkarır. Ancak spekülatörler de bulunur ve popülaritesi arttıkça değeri de artacağı beklentisi Bitcoin yatırımına yönlendirir.

## Bitcoin Güvenli midir?

Bitcoin’ın bağlı olduğu protokoller çerçevesinde yapılan her işlem şifrelenir. Bitcoin, sağlam bir işlem kayıt hafızasına sahiptir. Cüzdan şifresini çaldırmak veya bilgisayarın hacklenmesi gibi kullanıcı hataları dışında, sistemin güvenlik sorunu bulunmamaktadır. Bitcoin kriptosu gereği, aynı paranın iki kez harcanması mümkün değildir. Paranın size ait olduğu ve daha önce başka birine gönderilmediği işlem öncesinde sistem tarafından teyit edilir. Bu nedenle kontrolsüz bir şekilde, hileli yollarla Bitcoin yaratıp satmak mümkün değildir.

## Her İsteyen Dijital Para Yaratabilir mi?

Bitcoin mantığı ile başka biri de kendi dijital parasını yaratabilir. Madencilik kuralları ve sistem protokolleri farklı olsa bile, sistemin mantığı ve işleyişi aynıdır. Piyasada Bitcoin gibi yüzlerce dijital para birimi bulunmaktadır. Litecoin ve Dogecoin bunların en çok kullanılanlarından sadece ikisidir.

## Bitcoin’in Avantajları ve Dezavantajları Nelerdir?

Bitcoin, herhangi bir ülkenin merkez bankasına bağlı olmadığı için herhangi bir ülkenin ekonomisinden etkilenmez, yani dalgalanmalar kimseye veya devlete bağlı olmaz.

- **Avantajları:**
  - Bitcoin anonimdir, bu nedenle hiç kimse ya da hiçbir kurum hesabınızı kapatamaz veya donduramaz.
  - Bitcoin’de hesap kurulumu oldukça basittir. Bankada hesap açtırmak gibi sayfalarca form doldurmanız gerekmez.
  - Banka hesabınızdan başka bir hesaba transfer yaparken işlem ücreti ödemek zorundasınızdır. Bitcoin ile transfer yaparken araya kimseyi sokmadan doğrudan gönderim yapabilirsiniz.
  - Bitcoin ile yapacağınız gönderimler dakikalar içinde yerine ulaşır. Gece-gündüz, hafta sonu-hafta içi fark etmez, Bitcoin en hızlı transfer aracıdır.

- **Dezavantajları:**
  - Bitcoin transferlerinde gönderen ve alıcının kimlik bilgileri gizli tutulabilir, bu da yasa dışı para transferlerine olanak sağlar.
  - Bitcoin kaybetmek kolaydır. Kredi kartı veya banka hesabınızdaki paralar gibi sigortalı değildir. Bilgisayarınız bozulursa ya da siber saldırıya uğrarsa cüzdanınızdaki Bitcoin'ler kaybolabilir.
  - Cüzdanınızı güvende tutmak için çok fazla önlem almanız gerekir. Kimse cüzdanınızı bulmamalı, bilgisayarınıza virüs bulaşmamalı veya hacklenmemelisiniz.

Bitcoin'in avantaj ve dezavantajlarını dikkate alarak, bu dijital parayı kullanıp kullanmamak tamamen kişisel bir tercih meselesidir.

Bitcoin hakkında daha fazla bilgi edinmek ve güncel gelişmeleri takip etmek için blogumu takipte kalın!